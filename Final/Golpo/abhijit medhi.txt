~ মোহভংগ ~

আৰু এটা বিত্তীয় বৰ্ষৰ সমাপ্তি কাষ চাপি অহাৰ লগে লগে অনন্তৰ মনতো উদ্বেগ-উত্তেজনাবোৰ লাহে লাহে বাঢ়ি আহিল। এইকেইদিন সাজ-পোচাকৰ পৰা চুলিৰ পৰিপাটি, সকলোৰে বাবে অতিৰিক্ত সময় দিও যথা সময়ৰ আগতেই অফিচত ভৰি দিছে সি, আগতকৈও নিয়াৰিকৈ কৰি গৈছে কামবোৰ।

নলবাৰীৰ ভিতৰুৱা গাঁও মোহ্খলীৰ ল'ৰা অনন্ত, অফিচৰ ওচৰতে কোঠা এটা ভাড়াত লৈ আজি চাৰি বছৰে চান্দমাৰীত প্ৰাইভেট কোম্পেনীৰ চাকৰিটো কৰি আহিছে। এটা সময়ত চৰকাৰী চাকৰিৰ পাছত বহুত দৌৰিলে সি। সদ্যবিধৱা মাকজনীয়েও বৰ সাহস দিছিল সেইকেইটা দিনত- 'বোপাই অ', তই ভগৱানক চিন্তি চেষ্টা কৰি থাক, তেৰাই সবাকে চকু মেলি চাব, তোৰো পাল আহিবই আহিব!'

লগৰে নকল মাৰি পাছ কৰা ৰাকেশহঁতৰ পাল কেতিয়াবাই আহিল, তাৰহে পালটো নাহে! ইপিনে চাকৰিৰ বাবে ফৰ্ম ফিল-আপ কৰোঁতে কৰোঁতে, নিৰ্বাচনী পৰীক্ষাৰ মাচুল দিওঁতে জমা-জৰি উদং হ'বৰ হ'ল। অৱশেষত চৰকাৰী চাকৰিৰ আশা বাদ দি এদিন কোনোমতে চান্দমাৰীৰ এই কোম্পেনীটোত কেৰাণীৰ চাকৰিটো সাময়িকভাৱে কঁপালত মিলিল। দৰমহা কম, হওঁক বাৰু, লাগি থাকিলে আৰু কাম ভাল কৰিলে পদবীটো স্থায়ী হোৱাৰ আশা আছে, চাকৰিত যোগদান কৰাৰ দিনাই মেনেজাৰ বৰুৱাই কৈছিলে তাক। স্থায়ী হ'লে দৰমহা আপোন-আপুনি বাঢ়ি দুগুণ হৈ যাব, গতিকে লাগি আছে সি দেহে-মনে। সিপিনে একে গাঁৱৰে সেউতিৰ বিয়াৰ বয়স হৈ আহিছে, কথাটো মনলৈ আহিলে চাকৰিটোৰ প্ৰতি তাৰ নিষ্ঠাও দুগুণে বাঢ়ে।

মাৰ্চ মাহটোৰ লগে লগে বিত্তীয় বৰ্ষৰ সমাপ্তি কাষ চাপি আহিল। আজি সুবিধা পালেই মেনেজাৰ বৰুৱাক কথাটো সুধিব সি, 'অহাবছৰ তোমাৰ চাকৰিটো পাৰ্মানেণ্ট কৰিমেই' বুলি বৰুৱাই যোৱা দুবছৰ ধৰি কথা দি আহিছে। উগুল-থুগুল মনটো লৈয়ে সি অফিচত সোমাল। ইটো সিটো কামৰ মাজতে ছেগ বুজি অনন্তই মেনেজাৰ বৰুৱাৰ কেবিনত ভৰি থ'লে।

: ছাৰ, চাহ খাব নেকি, খায় যদি ইয়ালৈকে পঠিয়াই দিওঁ?

: এতিয়া নাখাওঁ ৰ'বা, কামখিনি অলপ গতি লগাই উঠি একেবাৰে চিগাৰেট এটা টানিব যোৱাৰ পৰত চাহটোপাও ধৰিম।

বৰুৱাৰ মূৰ ডাঙিবলৈও আহৰি নাই, এইকেইদিন বৰ ব্যস্ত মানুহ বৰুৱা, অনন্তই মন কৰিছে কথাটো। এনে এটা সময়ত তাৰ চাকৰিটোৰ কথা সুধিবলৈ অলপ সংকোচবোধ হ'ল, সুধিলে যেন বিয়াৰ মাজত লাও দলিওৱা যেনহে হ'ব! নাই নাই, তথাপি আজি সুধিবই লাগিব কথাটো, পলম কৰি থাকিব নোৱাৰি নহয়, বৰুৱাৰ কামৰ বাবে সেউতিৰ বিয়া ৰৈ নাথাকে- মনটো ডাঠ কৰি ল'লে অনন্তই।

: ছাৰ...কথা এটা সুধোঁ...মোৰ চাকৰিটো পাৰ্মানেন্ট কৰাৰ কথাটো উলিয়াইছিল নেকি বাৰু...বৰা ছাৰৰ আগত?

বৰা মানে অজিত বৰা, সিহঁতৰ অফিচৰ জেনেৰেল মেনেজাৰ, মানে 'বছ'ৰো বছ।

: ছেঃ ছেঃ...একদম পাহৰি আছিলোঁ জানানে, বৰা ছাৰ ছুটীত যোৱাৰ আগতেই কথাটো পাতিম পাতিম বুলিও পাহৰি থাকিলোঁ। শিয়ালে নিলে ঐ মোৰ মগজটো বুজিছা...কথাবোৰ একো মনতেই নথকা হৈছে পায়!

শুৱলা মাতৰ মানুহ মেনেজাৰ বৰুৱা, তেওঁৰ শুৱলা মাতত আক্ষেপৰ সুৰ জলজল-পটপট। কিনো ক'ব বাৰু অনন্তই, একোকে ভাবি পোৱা নাই। মুখৰ ভিতৰতে অনন্তই "ঠিক আছে বাৰু ছাৰ" বুলি ভোৰভোৰাই ঠিক যোৱাবছৰৰ দৰেই ভোটা মুখখন লৈ কেবিনটোৰ পৰা ওলাই আহিবলৈ সাজু হ'ল। তেনেতে বৰুৱাই পাছফালৰ পৰা মাত লগালে।

: আচ্ছা ৰ'বাচোন...

ৰ'ল সি, ৰোৱাৰ লগে লগে চিল-মিল আশা এটাৰো সঞ্চাৰ হ'ল মনত। তাহানি গাঁৱৰ ঘৰত দিনটো কাৰেণ্ট নাথাকি সন্ধিয়া হঠাতে এবাৰ ভুটুংকৈ বিজুলী লাইটকেইটা জ্বলি নুমাই গ'লে ঠিক এনেকুৱা এটা আশাৰ সঞ্চাৰ হৈছিল, 'এতিয়া কাৰেণ্ট আহিব চাগৈ' ধৰণৰ আশা এটা। সি বৰুৱাই কথাখিনি পূৰ কৰালৈ আগ্ৰহেৰে বাট চালে।

: হেৰি কৰাচোন, এই যে এনুৱেল ছেলছ ৰিপোৰ্টটো ৰেডী কৰিবলৈ কৈছিলোঁ সেইদিনা, সেইটো দি যাবাচোন মোৰ টেবুলত।

আকৌ গাঁৱৰ ছবিখন ভাহি উঠিল অনন্তৰ মনত, কাৰেণ্ট আহিব আহিব বুলি আশাপালি ৰৈ থকাৰ সময়তে বাটেদি যোৱা কোনোবাই খবৰটো দি যায়- 'আজি কাৰেণ্ট নাহে, ট্ৰেন্সফৰ্মাৰটো ঠিক কৰিব নোৱাৰি কাৰেন্টৰ মানুহকেইটা ওভতি গ'ল'। পোহৰ হ'ব খুজিও এন্ধাৰ হৈয়ে ৰৈ গ'ল অনন্তৰ মুখখন। বহি থকা চাঙখন হঠাৎ শূণ্যত মিলি গ'লে তাৰ ওপৰত বহি থকাজন নিশ্চয় নিউটনৰ আপেলটোৰ দৰেই সৰি মাটিত পৰিব, অনন্তও আপেলটোৰ দৰে ওপঙি থকাৰ পৰা থুপুচকৈ সৰি পৰিল।

: কি চাই আছা? যোৱা আকৌ, লৈ আহাঁ ৰিপোৰ্টটো।

: কোনটো ৰিপোৰ্ট ছাৰ?

নিৰ্বিকাৰভাৱে সুধিলে আপেলটোৱে, মানে অনন্তই। তিক্ততাৰ অভিব্যক্তি এটাই তাৰ মুখত কোঁচ পেলালে। তাহানি সেউতিহঁতৰ বাৰীৰ পোকে লগা আমকেইটা খালেও এনেকুৱাকৈয়ে কোঁচ খাইছিল তাৰ মুখখন।

: কিয়, এই যে দুদিন আগেয়ে সোমবাৰে পুৱা এনুৱেল ৰিপোৰ্টটো ৰেডী কৰি থোৱাৰ কথা কৈছিলোঁ তোমাক...

মেনেজাৰ বৰুৱাৰ অলপ খঙেই উঠিল।

: কেতিয়া ক'লে ছাৰ? আপুনিও যে ছাৰ, সঁচাকৈয়ে শিয়ালে....মানে আপুনি আজিকালি বৰকৈ পাহৰে কথাবোৰ!

দৃঢ়তাৰে অনন্তই দিয়া ফাঁকিটোৱে বৰুৱাক বাৰুকৈয়ে বিপাঙত পেলালে, সন্দেহ এটাই উকমুকাবলৈ ধৰিলে। ফ্লেছবেকত সোমাই বৰুৱাই গোটেই সোমবাৰৰ পুৱাটো পাত পাত কৰাত লাগিল, সঁচাকৈয়ে বাৰু শিয়ালে নিলে নেকি তেওঁৰ মগজটো! ইপিনে তাহানি দুই এটা পোক লগা আমে বিৰক্ত কৰিলেও চকামকাকৈ সেউতিৰ মুখখন দেখিলে জিলিকি উঠা সন্তুষ্টিৰ হাঁহিটোৰ দৰেই মিচিক-মাচাক হাঁহি এটা লৈ মেনেজাৰ বৰুৱাৰ কেবিনটোৰ পৰা অনন্ত ওলাই আহিল।

স্থায়ী চাকৰিটোৰ আশাত আজি আকৌ বৰুৱা পানী পৰিল, কিন্তু কিয় জানো মনটোক 'আজৰি' 'আজৰি' ধৰণৰ অনুভৱ এটাই চুই গ'ল।

'এইডাল চাকৰি কৰাতকৈ আজৰি সময়ত কিবা এটা নতুন দিহাৰ কথায়ে ভাবিব লাগিব, থাকোঁতে পিতাইৰ নাঙলখনলৈ বাট চাই গাঁৱত খেতিৰ মাটি এটুকুৰাও পৰি আছে'- চিন্তাটোৱে অনন্তৰ মন মগজুত এজাক পছোৱাৰ দৰে কোবাই গ'ল।

অভিজিৎ মেধি